<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<!-- saved from url=(0055)http://www.it.teithe.gr/modules/content/index.php?id=70 -->
<html xmlns="http://www.w3.org/1999/xhtml" xml:lang="el" lang="el">
<head><meta http-equiv="Content-Type" content="text/html; charset=UTF-8">
    
    <title>Κανονισμός Σπουδών - Τμήμα Πληροφορικής - ΑΤΕΙ Θεσσαλονίκης</title>
   
</head>

<body>
                          
<h3>Κανονισμός Σπουδών</h3>
                           
<strong>Εγγραφές νεοεισαγόμενων φοιτητών</strong>
<p style="text-align:justify;">Φοιτητές στο Τμήμα Πληροφορικής γίνονται όσοι εγγράφονται σε αυτό ύστερα από:</p>
<ul>
    <li>Πανελλήνιες Εξετάσεις </li>
    <li>Κατάταξη σαν πτυχιούχοι Τμημάτων Α.Ε.Ι (Πανεπιστήμια ή Τ.Ε.Ι).&nbsp;&nbsp; </li>
</ul>
<ul>
    <li><p style="text-align:justify;">Η κατάταξη γίνεται ύστερα από κατατακτήριες εξετάσεις τις οποίες διοργανώνει το Τμήμα. Οι διαγωνιζόμενοι εξετάζονται στα Μαθήματα το Α εξαμήνου:</p>
    <ul>
        <li>Εισαγωγή στην Πληροφορική </li>
        <li>Μαθηματική Αναλύση </li>
        <li>Αλγοριθμική και Προγραμματισμός </li>
    </ul>
    </li>
</ul>
<ul>
    <li>Χωρίς εξετάσεις σύμφωνα με το νόμο (ειδικές περιπτώσεις) </li>
</ul>
<p style="text-align:justify;">Οι εγγραφές των νεοεισαγόμενων φοιτητών γίνονται στο Τμήμα Πληροφορικής&nbsp; &nbsp;μέσα στα χρονικά όρια που ορίζονται εκάστοτε με τις υπουργικές αποφάσεις, για την εισαγωγή νέων φοιτητών και με βάση τα δικαιολογητικά που ορίζονται στις ίδιες αποφάσεις.<br>
<br>
<p style="text-align:justify;">Για όσους προέρχονται από κατάταξη, για την εγγραφή τους απαιτείται η έκδοση σχετικής απόφασης του Τμήματος, σύμφωνα με τις κείμενες διατάξεις.</p>
<p style="text-align:justify;">Φοιτητής που έχει εγγραφεί και παρακολουθεί μαθήματα σε ορισμένο Τ.Ε.Ι. δεν μπορεί να είναι συγχρόνως φοιτητής και σε άλλο τριτοβάθμιο εκπαιδευτικό ίδρυμα.</p>
<p style="text-align:justify;">Ο φοιτητής εγγράφεται στη σχολή στην αρχή κάθε εξαμήνου σε ημερομηνίες που ορίζονται από την κοσμητεία και δηλώνει τα μαθήματα που επιλέγει. Αν δεν εγγραφεί για δύο συνεχόμενα εξάμηνα, διαγράφεται αυτο δικαίως από τη σχολή. Για τη διαγραφή εκδίδεται διαπιστωτική πράξη του κοσμήτορα.</p>

<p style="text-align:justify;">Οι φοιτητές που αποδεδειγμένα εργάζονται τουλάχιστον 20 ώρες την εβδομάδα δύνανται να εγγράφονται ως φοιτητές μερικής φοίτησης, ύστερα από αίτησή τους που εγκρίνεται από την κοσμητεία της σχολής. Ο Οργανισμός ορίζει τις ειδικότερες προϋποθέσεις και τη διαδικασία για την εφαρμογή του προηγούμενου εδαφίου,&nbsp; καθώς και τις ειδικότερες προϋποθέσεις και τη διαδικασία διευκόλυνσης της φοίτησης των φοιτητών με αναπηρία.</p>
<p style="text-align:justify;">Οι φοιτητές μπορούν, ύστερα από αίτησή τους προς την κοσμητεία της σχολής τους, να διακόψουν τη φοίτησή τους. Με τον Οργανισμό του ιδρύματος καθορίζεται η διαδικασία διαπίστωσης της διακοπής της φοίτησης, τα δικαιολογητικά που συνοδεύουν την αίτηση και ο μέγιστος χρόνος της διακοπής, καθώς και η δυνατότητα της κατ’ εξαίρεση υπέρβασης του χρόνου αυτού. Η φοιτητική ιδιότητα διακόπτεται προσωρινά κατά το χρόνο διακοπής της φοίτησης, εκτός αν η διακοπή οφείλεται σε αποδεδειγμένους λόγους υγείας ή σε λόγους ανωτέρας βίας.</p>

<strong>Ανανεώσεις εγγραφών</strong>
<p style="text-align:justify;">Η ανανέωση γίνεται την πρώτη εβδομάδα του εξαμήνου και κατ εξαίρεση για σοβαρούς λόγους μπορεί να παραταθεί για μια ακόμη εβδομάδα με απόφαση Συμβουλίου του τμήματος.</p>
<p style="text-align:justify;">Η ανανέωση εγγραφής συνοδεύεται και από τη δήλωση μαθημάτων του εξαμήνου.</p>
<strong>Διάρκεια σπουδών</strong>
<p style="text-align:justify;">α) Όσοι φοιτητές συμπληρώνουν στο τέλος του ακαδημαϊκού έτους 2011-2012 φοίτηση διάρκειας ίσης ή μεγαλύτερης του διπλάσιου αριθμού εξαμήνων από όσα απαιτούνται για τη λήψη του πτυχίου σύμφωνα με το ενδεικτικό πρόγραμμα σπουδών προσαυξανόμενης κατά δύο εξάμηνα, θεωρείται ότι έχουν απωλέσει αυτοδικαίως τη φοιτητική ιδιότητα από τη λήξη του ακαδημαϊκού έτους 2013-2014, εκτός αν ορίζεται διαφορετικά στον Οργανισμό του ιδρύματος.</p>
<p style="text-align:justify;">β) Με την επιφύλαξη της προηγούμενης παραγράφου, όσοι φοιτητές έχουν συμπληρώσει στο τέλος του ακαδημαϊκού έτους 2011-2012 φοίτηση διάρκειας ίσης ή μεγαλύτερης του αριθμού εξαμήνων που απαιτούνται για τη λήψη του πτυχίου σύμφωνα με το ενδεικτικό πρόγραμμα σπουδών προσαυξανόμενης κατά τέσσερα εξάμηνα, θεωρείται ότι έχουν απωλέσει αυτοδικαίως τη φοιτητική ιδιότητα από τη λήξη του ακαδημαϊκού έτους 2014-2015, εκτός αν ορίζεται διαφορετικά στον Οργανισμό του ιδρύματος.</p>
<p style="text-align:justify;">γ) Όσοι φοιτητές έχουν συμπληρώσει στο τέλος του ακαδημαϊκού έτους 2011-2012 φοίτηση διάρκειας μικρότερης από αυτήν της προηγούμενης παραγράφου, θεωρείται ότι έχουν απωλέσει αυτοδικαίως τη φοιτητική ιδιότητα όταν συμπληρώσουν φοίτηση διάρκειας ίσης με το διπλάσιο αριθμό εξαμήνων από όσα απαιτούνται για τη λήψη του πτυχίου σύμφωνα με το ενδεικτικό πρόγραμμα σπουδών, εκτός αν ορίζεται διαφορετικά στον Οργανισμό του ιδρύματος.</p>
<p style="text-align:justify;">δ) Οι φοιτητές έχουν το δικαίωμα να διακόψουν, με έγγραφη αίτησή τους στη γραμματεία της οικείας σχολής, τις σπουδές τους για όσα εξάμηνα, συνεχόμενα ή μη, επιθυμούν, και πάντως όχι περισσότερα από τον ελάχιστο αριθμό εξαμήνων που απαιτούνται για τη λήψη πτυχίου σύμφωνα με το ενδεικτικό πρόγραμμα σπουδών. Τα εξάμηνα αυτά δεν προσμετρώνται στην παραπάνω ανώτατη διάρκεια φοίτησης. Οι φοιτητές που διακόπτουν κατά τα ανωτέρω τις σπουδές τους, δεν έχουν τη φοιτητική ιδιότητα καθ’ όλο το χρονικό διάστημα της διακοπής των σπουδών τους. Μετά τη λήξη της διακοπής των σπουδών οι φοιτητές επανέρχονται στη σχολή</p>
<p style="text-align:justify;">ε) Για την απώλεια της φοιτητικής ιδιότητας εκδίδεταισχετική διαπιστωτική πράξη από τον κοσμήτορα της οικείας σχολής, με την οποία βεβαιώνονται και τα μαθήματα στα οποία ο φοιτητής έχει εξεταστεί επιτυχώς.</p>

<strong>Κύκλοι σπουδών, έναρξη, διακοπή και λήξη μαθημάτων</strong>
<p>Βασική εκπαιδευτική μονάδα στα Α.Ε.Ι. αποτελεί το διδακτικό εξάμηνο.</p>
<p style="text-align:justify;">Κάθε διδακτικό έτος που αρχίζει την 1η Σεπτεμβρίου και λήγει την 5η Ιουλίου, περιλαμβάνει δύο αυτοτελή διδακτικά εξάμηνα: το Χειμερινό το οποίο αρχίζει την πρώτη Δευτέρα μετά τις 19 Σεπτεμβρίου και το Εαρινό, το οποίο αρχίζει μετά τη λήξη των εξετάσεων β περιόδου του χειμερινού εξαμήνου. Μεταξύ των δύο εξεταστικών περιόδων του Χειμερινού εξαμήνου ή μετά τη λήξη της δεύτερης εξεταστικής περιόδου και μέχρι την έναρξη του Εαρινού εξαμήνου μπορούν να παρεμβάλλονται ημέρες ελεύθερες μαθημάτων. Κάθε διδακτικό εξάμηνο περιλαμβάνει 13 πλήρεις εβδομάδες για διδασκαλία και δύο εξεταστικές περιόδους διάρκειας δύο εβδομάδων η κάθε μια. Η δεύτερη εξεταστική περίοδος του Εαρινού εξάμήνου γίνεται το πρώτο δεκαπενθήμερο του Σεπτεμβρίου του επόμενου ακαδημαϊκού έτους.</p>
<p style="text-align:justify;">Οι ακριβείς ημερομηνίες έναρξης και λήξης των μαθημάτων, των εξετάσεων και των διακοπών του επόμενου διδακτικού έτους, καθορίζονται, από το Συμβούλιο του ΤΕΙ και ανακοινώνονται με ευθύνη του αρμόδιου Αντιπροέδρου, ενιαία για όλες τις σχολές, το αργότερο μέχρι τέλος Ιουνίου κάθε έτους.</p>
<p style="text-align:justify;">Οι ακριβείς ημερομηνίες θα υπάρχουν καθε φορά στις ανακοινώσεις</p>
</body></html>
